---
title: 'La Serie D 2017/2018 –  Le conferme di Spagnolo e Zampiero'
date: 2017-08-30T10:32:17+00:00
---
Dopo aver giocato nella scorsa stagione nel campionato di Serie D e nella squadra Under 20, faranno parte della nuova squadra due giocatori, entrambi classe 1997, dai quali ci aspettiamo un ulteriore salto di qualità: Thomas Spagnolo e Ermanno Zampiero. **Thomas Spagnolo** Inizia a giocare a basket a 7 anni nel Basket Gardolo, cresce e milita in tutte le giovanili gialloblu fino all'Under 20. Lo scorso anno gioca in Serie D e nel contempo trova maggiore spazio e minuti nella squadra Under 20, giocando nel campionato di promozione gold.

_"Da questa stagione mi aspetto buone cose: dal punto di vista personale spero di migliorare in molti aspetti grazie anche all'esperienza e i consigli che alcuni nuovi compagni possono darmi, mentre dal punto di vista della squadra spero si crei un bel gruppo, come è stato quello dello scorso anno"_

**Ermanno Zampiero**  
A 8 anni comincia il minibasket nell'Aquila Basket, dove resta fino ai 14 anni, vincendo il campionato regionale Under 13 e giocando anche due campionati Veneti. Nel 2011 approda al Basket Gardolo, dove negli anni disputa i campionati regionali Under 17, Under 19 e promozione con la squadra Under 20. Negli ultimi due anni fa parte del gruppo della Serie D.

_"Quest'anno la squadra avrà, grazie al ritorno di alcuni giocatori e l'innesto di nuovi giovani, un livello tecnico superiore che aiuterà tutti a crescere e migliorarsi. Dopo aver finito la scorsa stagione in crescendo e aver sfiorato la finale playoff la voglia di rivincita c'è e faremo il possibile per migliorare il risultato ottenuto. La squadra che vince è quella in cui tutti si fanno trovare pronti nel momento in cui ce n'è stato bisogno, ed è quello che voglio fare."_