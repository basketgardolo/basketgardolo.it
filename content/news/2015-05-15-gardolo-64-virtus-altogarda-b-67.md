---
title: Gardolo 64 – Virtus Altogarda B 67
date: 2015-05-10T08:22:42+00:00
---
| **Nome** | **Punti segnati** |
| -------- | ----------------- |
| MATTEDI GIULIO | 15 |
| MALFER MICHAEL | 4 |
| DALLABETTA DANIEL | 5 |
| VALER ALESSANDRO | 4 |
| UGBEY KESSEY | 9 |
| FRANZOI NICOLA | 3 |
| BOSETTI MICHELE | 12 |
| SOVILLA MASSIMO | 8 |
| SACCOMAN LORENZO | 4 |

**Commento:**  
Si chiude con amarezza la nostra stagione e con essa la nostra voglia di confermare il titolo vinto l'anno scorso.

Gara 1 ci aveva fatto capire che la serie contro i rivani non sarebbe stata una passeggiata, anche se eravamo convinti che almeno tra le mura amiche avremmo potuto invertire l'inerzia e giocarci tutto a Gara 3. La partita sembrava in effetti avviarsi lungo quei binari: a metà dell'incontro eravamo in perfetta parità (26-26) ma nel terzo quarto siamo riusciti a costruirci un vantaggio di 14 punti grazie a qualche palla rubata e a un bel gioco di squadra.

Purtroppo però i nostri avversari sono riusciti durante l'ultimo quarto a colmare il gap e, complice probabilmente una nostra convinzione di aver già fatto il risultato, a superarci, tanto che riusciamo a portare il match all'overtime grazie ad una tripla di Sovilla allo scadere. Overtime che però replica l'andamento dell'ultimo quarto della partita: non riusciamo a costruire azioni pericolose né tantomeno un tiro allo scadere per provare a pareggiare e così usciamo dalla competizione ai quarti di finale.

Siamo ancora scottati dalla sconfitta per cui è difficile fare un'analisi lucida della partita e della stagione appena trascorsa. Non si può neanche confrontare l'andamento della squadra di quest'anno rispetto all'anno scorso: i campionati avevano squadre e impostazioni diverse, e le sconfitte subite quest'anno in regular season hanno un significato e un peso molto diverso da quelle dell'anno scorso.

Detto questo, non resta che fare tesoro di questa sconfitta per la prossima stagione, sperando che ci faccia tornare quella fame di vittorie che (forse) quest'anno abbiamo sentito meno.