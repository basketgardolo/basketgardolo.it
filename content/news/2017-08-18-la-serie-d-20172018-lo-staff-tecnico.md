---
title: La Serie D 2017/2018 – Lo staff tecnico
date: 2017-08-18T14:42:09+00:00
---
Non manca molto all'inizio della nuova stagione sportiva e il Basket Gardolo del presidente Ezio de Mare, con il coordinamento del direttore sportivo Mauro Perissinotto, sta scaldando i motori. Scopriremo nelle prossime settimane i giocatori della prima squadra del Gardolo. Partiamo oggi dalla guida tecnica della formazione gialloblu, che parteciperà al campionato di Serie D, affidata ai riconfermati Luca Caracristi e Ivo Josè Leonardelli.

**Luca Caracristi**, gardoloto doc, è entrato nel Basket Gardolo a 9 anni. Come giocatore ha militato in tutte le giovanili della nostra società arrivando fino alla prima squadra. Negli anni ha collaborato in vari modi all'interno della società diventando anche istruttore minibasket e nel 2008 allenatore. Inizia l'attività da coach affiancando Mauro Perissinotto per due stagioni. Con le giovanili del Gardolo, da capo allenatore, conquista il primo storico titolo regionale maschile della società, vincendo il campionato Under 17 nella stagione 2010/2011. Nei due anni successivi allena la prima squadra, vincendo per due volte la Coppa Trentino - Alto Adige e arrivando a giocarsi due finali del campionato, sfiorando la promozione in serie C. Dopo alcuni anni di inattività e una stagione come coach della squadra Under 19, torna lo scorso anno sulla panchina della nostra Serie D, guidando un giovanissimo gruppo fino alla combattuta serie di semifinale contro i Piani Junior Bolzano, trionfatori poi del campionato. **Ivo Josè Leonardelli**, nasce a Viedma in Argentina, dove i nonni erano emigrati partendo dal Trentino. A 17 anni torna con la famiglia a Trento e nel Basket Gardolo trova modo di proseguire la sua passione per la pallacanestro. Superato il corso di allenatore nel 2009 inizia anche lui come vice di Mauro Perissinotto. L'anno dopo comincia la lunga collaborazione con Luca Caracristi vincendo il campionato Under 17. Sempre con Luca fa la sua prima esperienza in Serie D, vincendo la Coppa regionale a inizio anno. Negli anni successivi è capo allenatore delle squadre Under 19, dove conquista il secondo posto regionale, Under 17 e Under 20, portando una giovanissima squadra al sesto posto nel campionato di Promozione, vincendo la categoria Under 20. Torna come assistente nella prima squadra lo scorso anno, allenando nel contempo anche la formazione Under 20 nel campionato di Promozione. Dopo alcuni anni la squadra tornerà ad avere un **dirigente responsabile** e con piacere comunichiamo che il ruolo sarà ricoperto da **Daniele Casagrande**. Daniele è stato uno dei pilastri della nostra prima squadra per oltre un decennio, ha vinto un campionato di Serie D e quattro volte la Coppa Trentino - Alto Adige. Dopo gli ultimi due anni passati a giocare a Pergine ha deciso di tornare a "casa" per dare il suo contributo al Basket Gardolo. Affiancherà gli allenatori nella gestione della squadra e sicuramente saprà trasmettere ai nostri giovani la sua grande esperienza maturata sotto i tabelloni.