---
title: Gardolotti al Trentino Sport Days di Riva
date: 2016-10-19T12:15:34+00:00
---
Bella domenica quella trascorsa dagli Scoiattoli ed Aquilotti del MiniBasket Gardolo che in compagnia degli amici dell’Aquila Basket e del Basket Virtus Riva si sono confrontati all’interno dei campetti allestiti nel Palafiere a Riva del Garda in occasione del Trentino Sport Days. Questa manifestazione alla prima edizione non solo ha permesso alle scuole (il venerdì) e alle famiglie (sabato e domenica) di avvicinarsi a  circa una trentina  di sport, ma soprattutto ha dato la possibilità di imparare, sperimentare, conoscere discipline a noi poco note, sempre guidati da tecnici esperti. I nostri bambini scesi a Riva già nella mattinata di domenica 16 ottobre hanno potuto così alternare partitelle del nostro “magico gioco-sport: il MiniBasket” ad altre sfide nei vari stand della fiera: dal tennis tavolo allo squash, dalla boxe alle arti marziali, dal baseball alla pallamano, dal rugby all’hockey, dalla vela alla canoa, insomma chi più ne ha ne metta.

Una giornata davvero piena ed entusiasmante all’insegna dello sport, del divertimento ma soprattutto dell’amicizia senza né vinti né vincitori poiché la formula per il MiniBasket prevedeva partitelle 3c3 programmate da 6 minuti senza annotare i risultati e le classifiche. Sperando che questa domenica sia stata di buon auspicio anche per i vari trofei federali, che inizieranno a breve, auguriamo a tutti un buon anno di MiniBasket!