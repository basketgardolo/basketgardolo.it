---
title: BRUTTA PARTENZA A CONEGLIANO
date: 2007-10-02T15:53:25+00:00
---
!\[basket-club-gardolo03.jpg\](http://www.basketgardolo.it/wp-content/uploads/2007/10/basket-club-gardolo03.jpg) Domenica sera a Conegliano è andato di scena l’esordio del Gardolo nel campionato di C2: una serata iniziata male e finita peggio. Iniziata male per il netto ritardo con cui ci presentiamo in palestra, a seguito di un evitabile escursione in pullman nel centro storico di Conegliano (facciamo una colletta e compriamoci un navigatore!); finita peggio visto il risultato finale di 90-58. Se la sconfitta era prevedibile, visto il valore degli avversari, meno lo erano i 30 punti di scarto rifilatici. Una dura lezione subita da una squadra più forte, più esperta e più compatta, con giocatori di categoria superiore e abituati a giocare insieme da anni. Ma veniamo alla partita: nel primo quarto parte subito forte Conegliano, ma i ragazzi riescono a colmare il gap iniziale soprattutto grazie alle iniziative di Jovan e Paia. Il secondo quarto procede sulla falsa riga del primo consentendoci di andare al riposo ancora a contatto con gli avversari, nonostante 2 canestri rocamboleschi di Conegliano a pochi secondi dalla pausa. Al ritorno dagli spogliatoi è un’altra partita: ritmo difensivo e concentrazione precipitano, complici forse la stanchezza ed una rotazione insufficiente; incappiamo in errori ingenui e banali mentre i nostri avversari crescono e ci stordiscono con la difesa aggressiva e un’ottima circolazione di palla, frutto anche del nostro atteggiamento permissivo e rinunciatario. Parziale di 25-4 e partita finita. L’ultimo quarto è nel segno della frustrazione. Di certo non poteva esserci esordio più difficile. Ora non ci resta che mettere in saccoccia (come direbbe un vecchio allenatore gardolotto) e voltare pagina, lavorando più intensamente e cercando di correggere gli errori commessi. La prossima partita dirà di più sulle nostre ambizioni di C2: appuntamento sabato in casa alle 19:30 contro Favaro Veneto. A Ganar!